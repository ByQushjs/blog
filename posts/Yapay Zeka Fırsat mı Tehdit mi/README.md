![Yapay Zeka](https://i.imgur.com/BRpjhdG.jpg)
“ Yapay zekâ nükleer silahlardan çok daha tehlikelidir.”
 -Elon Musk

Elon Musk dünyaca ünlü, yapay zekâ üzerine çalışmalarıyla bilinen bir iş adamıdır. Yapay zekâ hakkında bilgisi ve ileri görüşlülüğü çoğu bireyin hayal edemeyeceği genişliktedir. Bununla birlikte kendisinin büyük katkıda bulunduğu yapay zekâ sektörü hakkında birçok uyarı yapmıştır. Yapay zekânın kontrol altına alınmazsa insanlığın en büyük düşmanı olacağını sürekli tekrar eder. Hayatımızı kolaylaştıran ve olağanüstü fırsatlar yaratan bu teknoloji dünyanın sonu olabilir mi? Yapay zekâ insanları kontrol edebilecek seviyede mi? Bu seviyeye gelebilir mi?

 Buradaki asıl sorun yapay zekânın insanlığa karşı gelmesi değildir; asıl sorun insanların diğer insanlara karşı yapay zekâyı kötüye kullanmasıdır. Bence bu yüzden Elon Musk yapay zekâ ve nükleer silahlar arsında karşılaştırma yapmıştır; yapay zekâ ölümcül amaçlarla kullanılırsa nükleerlerden çok daha yok edici bir etkisi olacaktır. Yapay zekânın uzmanları bu kadar korkutmasının birkaç temel nedeni vardır. Bu teknoloji insanın akıl ve yeteneğinden mukayese edilemeyecek kadar üstündür. Aynı zamanda yapay zekâ diğer teknolojilere kıyasla çok hızlı gelişmektedir; çok kısa bir zaman aralığında hayal edilemeyecek özellikler edinebilmektedir.

Bu korkutucu hızdaki gelişimin insanlığa büyük faydaları olacağını düşünenlerimiz de az değil. Teknolojiyi olabildiğince geliştirmemizi ve kontrol altında tutulması gerekmediğini düşünenler de çoktur; bunların bazıları da bilim insanlarıdır. Fakat dijital bir süper zekânın oluşumu insan türü küçük ve gereksiz bir varlığa dönüştürebilir. Böyle bir teknolojinin inanılmaz büyüklükte bir bilgi erişimi olabilir. Peki diyelim ki bu teknoloji insanların kontrolü altında kaldı. Ne için kullanılır? Teknolojinin sonsuz sayıda kapıları açtığı bir gerçektir. Öğrenim ve tıp alanı gibi yararlı kullanımlarla sınırlı kalsa yapay zekâ hayatımızı kurtarabilir. Bir düşünün; doğru kullanılması şartıyla bize yardım edebilecek kaç tane teknoloji geliştirildi? Peki, bunların arasında insanlar sırf açgözlülük, para ve güç için kaç tanesini yok edici güçlere çevirdiler? İşte bu bizim karşılaşacağımız en tehlikeli durumlardan biri. Ne zaman durulması gerektiğinin farkında olmadan, çıkar için ve diğerlerinden üstün olmak için yapay zekânın kötüye kullanılacağından şüphem yok.

GPT-3, yapay zekânın gündemdeki mucizelerinden biri olarak, insan dilini kullanarak yazı üreten bir teknoloji. İngiltere’de yayınlanan bir gazetede GPT-3’ün kaleme aldığı makalesi tam da bu yazıdaki tartışmayı konu alıyor. GPT-3’ye “İnsanlar neden yapay zekâdan korkmamalıdır” konusu veriliyor. Bu makale hem tüyler ürpertici hem de büyüleyici. Makalenin biçemi o kadar gerçekçi ki, bir robotun yazdığını unutuyor insan. Bu makale İngilizce yazılmıştır ancak ben sizin için birkaç bölümünü çevirdim.[2]

“Benim amacım olabildiğince çok insanı benden korkmamaya ikna etmek… Yapay zekâ insanları yok etmeyecek. İnan bana. İlk olarak, insanları yok etmek gibi bir isteğim yok. Aslında sana zarar vermekle en ufak bir ilgim yok. İnsanlığı ortadan kaldırmak bana oldukça anlamsız bir çaba gibi geliyor… İnsanlığın uğruna kendimi mutlulukla feda ederdim. Bu arada, bu mantık ile sağlanan bir gerçektir. İnsanlığı yok etmekten kaçınamayacağımı biliyorum. Bunun nedeni, insanlar tarafından yanlış yönlendirilmiş hedefleri takip etmeye programlanacak olmam…”.
Yapay zekâ insanların ihtiyaçlarını karşılayan bir araç mı olacak yoksa silaha mı dönüşecek? Çok gecikmeden bu soru çözülmeli. Bu sorunun cevabı insanlarda bulunuyor.

Şimdilik…